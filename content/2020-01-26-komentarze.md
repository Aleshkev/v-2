# Nie ma komentarzy

Dodałem do mojej strony niedawno komentarze, co wydawało mi się dobrym pomysłem, proszę popatrzeć jak entuzjastycznie o tym pisałem (w usuniętym artykule):

> Na mojej stronie są teraz komentarze! Jest to o tyle nowatorskie rozwiązanie, że wcześniej pisałem tekst i wyrzucałem go w pustą przestrzeń jaką jest nieindeksowany przez Google'a internet, nie wiedząc czy ktoś go przeczyta; teraz istnieje możliwość dwustronnej komunikacji. (Teoretycznie można było wysłać emaila, ale jest przecież 2020 rok.)
>
> Używam Disqusa, mimo jego wielu wad, ponieważ dodanie go było bardzo proste. Nie mam własnego serwera, żeby hostować jakieś własne rozwiązanie bardziej przyjazne dla prywatności. Disqus obiecuje, że nie będzie wyświetlał reklam ani gromadził danych użytkowników jeśli się odznaczy odpowiednie pole w ustawieniach, co zrobiłem.
>
> Można nawet zamiast pisania długich komentarzy, dodać po prostu reakcję emoji, nawet anonimowo -- logicznie wydawałoby się, że zwiększy to _engagement_.
>
> Trochę mi na razie przeszkadza to, że te komentarze nijak nie pasują do mojego uprzednio agresywnie minimalistycznego designu. Jeżeli nie będziecie komentowali, to tę opcję po prostu usunę w imię czystości idei. Nie grożę. Mobilizuję.
>
> <cite>--- ja, "Komentarze!", 2020-01-13</cite>

Te komentarze bardzo brzydko wyglądały, nawet pomijając nieusuwalne logo Disqusa, po prostu nie pasowały ani trochę do mojej strony. Zwiększały wagę strony kilkusetkrotnie.

Postanowiłem je więc ukryć, tak żeby użytkownik musiał kliknąć aby te komentarze zobaczyć. To naprawiło problem brzydkiego wyglądu dopóki użytkownik tego nie kliknął. Tylko to z kolei sprawiło, że linki do komentarzy nie działały, i jeszcze dodatkowo skomplikowało kod mojego generatora strony. Większość osób komentarzy czy reakcji nigdy nie zobaczy, czyniąc je bezużytecznymi jako metoda publicznej komunikacji.

Koledzy i przyjaciele mogą napisać do mnie na Messengerze. Przecięcie osób nimi nie będących i czytających moją stronę jest zerowe, ale i tak gdy takim osobom zależy, mogą napisać emaila.

## Jedyny komentarz, jaki do tej pory dostałem

Jest dokładnie od osoby, którą nie bez powodu zablokowałem na Messengerze. Przyznaję, że komentarz sam w sobie nie był taki zły, chociaż oczywiście był krytyką mojej strony:

> Nawet biorąc pod uwagę _inside-joke, alienujący przeciętnego czytelnika_, ten artykuł nie ma sensu. Uważasz, że jesteś fajny bo umiesz w dwukierunkowy Unicode oraz znasz kody znaków do góry nogami. W zasadzie cała Twoja twórczość opiera się na Twoim błędnym przekonaniu, że kogokolwiek śmieszą Twoje żarty z poważnych, rozwiniętych i licznie reprezentowanych idei politycznych oraz społecznych. Żal mi Ciebie. Może faktycznie chciałeś przekazać jakikolwiek koncept w tym artykule, ale przez przesycenie go chaosem twórczym, który zawstydziłby nawet barokowych twórców, wyszło po prostu na to, że jesteś tylko fasadą, która przez strzępkową znajomość podstaw kultury próbuje utworzyć miraż, jakobyś człowiekiem kultury faktycznie był. Również ewidentne jest, że znacząco przedkładasz formę nad treść. Nie mogę zaprzeczyć, że Twoja strona ma starannie dobrany, dopracowany i jednolity styl. Niestety, nie mogę powiedzieć tego samego na temat treści. Wygląda to trochę, jakbyś poszukując inspiracji do napisania kolejnych artykułów kręcił się na krześle biurowym na środku pokoju zastawionego gazetami i szukał tematu w tej, w stronę której będziesz zwrócony gdy krzesło skończy ruch obrotowy. Po wyborze tematu piszesz bardzo płytki merytorycznie artykuł, który można by zapisać 3 razy ściślej, gdyby nie wszechobecne rozpraszacze: niepotrzebne odniesienia do polityki i filozofii, samokrytyka zapewne mająca na celu zademonstrowanie Twojego dystansu do siebie, próba popisu znajomością filologii i lingwistyki oraz, co najgorsze, liczne żarty niezrozumiałe dla niewtajemniczonego czytelnika. Podsumowując, nie bierz tego do siebie, ale Twoja strona jest niewielką antologią niskiej jakości twórczości.
>
> <cite>--- Y3b4n1utk1, pod ironicznym ["Traktatem o biblioteczkach"](2020-01-05-biblioteczki.md), 2020-01-26

Przytaczam go tutaj tylko po to, żeby nie było, że usuwam negatywne komentarze -- robię teraz coś przeciwnego przenosząc go z domyślnie ukrytej sekcji komentarzy do pełnoprawnego artykułu, czego już żałuję. Mógłbym teraz odpowiedzieć, że naturalnym następstwem pisania o własnych przemyśleniach jest samokrytyka, niepopularne figury retoryczne, różnorodność tematów czy nawiązywanie do niedawno napotkanych koncepcji z polityki i filozofii, że ta krytyka w większości sprowadza się do "znajdź lepsze tematy na artykuły", z czego ja od dawna zdaję sobie sprawę i staram się poprawić. Ale tego otwarcie nie odpowiem, bo tylko otworzyłoby to kolejną bezcelową dyskusję z autorem tego komentarza.

Jeżeli ktoś inny ma jakąś krytykę to nie zniechęcam, ale obecnie zdaję sobie sprawę z najoczywistszych wad tej strony i problem jest raczej z ich naprawianiem niż odkrywaniem.

## TL;DR

Stosując sprawdzone praktyki odpowiedzialności zbiorowej: nie pisaliście pozytywnych komentarzy, więc za karę nie będziecie mogli już tego robić.
